# Yüksek Lisans'ı tamamladım. Doktora'ya başladım!


Son blog girdisinden bu yana epey vakit geçmiş. Aslında planım bu yönde değildi burayı ayağa kaldırdığımda. Bu yazıda hem bu uzun aradan hem de bu aranın oluşma sebebi olan eğitim hayatımdaki gelişmelerden bahsetmek istiyorum.

<!--more-->
## Yüksek Lisansımı tamamladım

2017 senesinde lisans eğitimimi tamamladığım dönem, daha önceden aldığım ALES (Akademik Lisansüstü Eğitim Sınavı) puanım ile dönem kaybı yaşamadan kendi alanımda yani **Bilgisayar ve Öğretim Teknolojileri Eğitimi** alanında yüksek lisansa başvurmuş ve kazanmıştım. O dönem yabancı dil muafiyetini geçmek gerektiğinden ve sınavda speaking varmış abi gibi doğru olmayan bir bilgi aldığımdan sınava hazırlanmamış, dolayısıyla muafiyeti geçememiştim. O sene okul bazlı bir muafiyet yerine ben hazırlık okumayayım ve işi kökten çözeyim dedim. Ardından YDS (Yabancı Dil Sınavı) ve YÖKDİL (Yüksek Öğretim Kurumu Dil Sınavı) sınavlarına girdim. YÖKDİL'den **68,75** puan alarak o süreci de tamamladım.

Nihayet yüksek lisans eğitimine başlayabilmiştim. Yanı sıra özel bir okulda **Kodlama ve Robotik** öğretmeni olarak çalışmaya başladım. Okuldaki işlerin yoğunluğu vs. derken yüksek lisansı normal süre olan 4 değil de 5 dönemde bitirebildim. Detaylarını belki daha sonra yazarım çalışmamın ama süreçten bahsetmem gerekirse Ocak, 2021'de tez savunmamı gerçekleştirip, Şubat 2021 itibari ile mezuniyetimi elde ettim.

## Teşekkür

Hazır konu buraya gelmişken, çalışma süresince danışmanım olan ve hiçbir zaman yardımını esirgemeyen, her durumda ve her ortamda bana destek veren, gerek konunun belirlenmesinde gerekse çalışmanın yürütülmesi sırasında engin bilgi ve deneyimlerinden sürekli yararlandığım değerli hocam, **Prof. Dr. Ünal Çakıroğlu**’na bana güvendiği ve araştırmama yaptığı değerli katkılarından dolayı sonsuz teşekkürlerimi ve saygılarımı sunarım.

Ayrıca tez savunma jürimde bulunan, hem savunma sınavı esnasında heyecanımı rahatlattıkları hem de  savunma sınavı ardından çalışmamın niteliğini artırmak adına yaptıkları değerli katkılarından dolayı **Prof. Dr. Recep ÇAKIR** ve **Doç. Dr. Zeynep TATLI** hocalarıma da sonsuz teşekkürlerimi ve saygılarımı sunarım.

Tüm bu süreçte yeri geldiğinde ağabeyim yeri geldiğinde hocam olarak gerek akademik anlamda gerek ruhen bana destekte bulunan **Dr. Öğr. Üyesi Fatih ERDOĞDU** hocama da sonsuz teşekkürlerimi ve saygılarımı sunarım.

Ayrıca eğitim hayatım boyunca bana her türlü imkânı sağlayan, beni her zaman teşvik eden ve yanımda olan, maddi manevi bana destek olan anneme ve babama sonsuz teşekkürlerimi sunarım.

## Doktora'ya başladım

Mezuniyetimin ardından koştur koştur doktora programına başvuruda bulundum. Bu dönem pandemi sebebiyle mülakatların olmayacağından sadece giriş için gerekli sınav puanları ile değerlendirilme yapılacak ve sıralamada ilk beşe giren öğrenciler kayıt hakkı kazanabilecekti. Neyse ki korktuğum gibi olmadı ve ben hariç iki diğer arkadaşın başvurusu ile beraber üç öğrenci olarak doktora programına kayıt hakkı kazandım.

Mart ayı itibariyle haftada dört gün ve her gün ayrı bir ders olmak üzere dört tane derse kaydımı yaptım ve günlerim derslere girmek, dersler ile alakalı araştırmalar yapmak ile geçmekte.

Şimdilik anlatacaklarım bu kadar. Bundan sonra söz bu kadar boşlamak yok burayı :)

